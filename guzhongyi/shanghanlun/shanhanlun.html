<!DOCTYPE html>
<html lang="en-US">
  <head>
    <meta charset="utf-8">
    <meta name="viewport" content="width=device-width,initial-scale=1">
    <title>伤寒论原文 | 长沙忆</title>
    <meta name="generator" content="VuePress 1.9.7">
    <link rel="icon" href="/head.jpg">
    <meta name="description" content="">
    
    <link rel="preload" href="/assets/css/0.styles.e2ae7eca.css" as="style"><link rel="preload" href="/assets/js/app.09341ca8.js" as="script"><link rel="preload" href="/assets/js/2.c79bcad0.js" as="script"><link rel="preload" href="/assets/js/25.d1b98873.js" as="script"><link rel="prefetch" href="/assets/js/10.936322d1.js"><link rel="prefetch" href="/assets/js/100.bfe0dd69.js"><link rel="prefetch" href="/assets/js/101.05295a64.js"><link rel="prefetch" href="/assets/js/102.00001559.js"><link rel="prefetch" href="/assets/js/103.495eb394.js"><link rel="prefetch" href="/assets/js/104.1da79c35.js"><link rel="prefetch" href="/assets/js/105.20add3c5.js"><link rel="prefetch" href="/assets/js/106.9282110a.js"><link rel="prefetch" href="/assets/js/107.19de69f1.js"><link rel="prefetch" href="/assets/js/108.9201fbeb.js"><link rel="prefetch" href="/assets/js/109.2c09c92a.js"><link rel="prefetch" href="/assets/js/11.6ecf51f2.js"><link rel="prefetch" href="/assets/js/12.6d9b3e92.js"><link rel="prefetch" href="/assets/js/13.1573bd60.js"><link rel="prefetch" href="/assets/js/14.90610471.js"><link rel="prefetch" href="/assets/js/15.908c893b.js"><link rel="prefetch" href="/assets/js/16.1c2ca97e.js"><link rel="prefetch" href="/assets/js/17.b5ef8745.js"><link rel="prefetch" href="/assets/js/18.2e5fe284.js"><link rel="prefetch" href="/assets/js/19.310f8ddb.js"><link rel="prefetch" href="/assets/js/20.c3d59a6a.js"><link rel="prefetch" href="/assets/js/21.d42c9779.js"><link rel="prefetch" href="/assets/js/22.50b43bc2.js"><link rel="prefetch" href="/assets/js/23.87afc012.js"><link rel="prefetch" href="/assets/js/24.1458ea6e.js"><link rel="prefetch" href="/assets/js/26.722d02d3.js"><link rel="prefetch" href="/assets/js/27.a98928f5.js"><link rel="prefetch" href="/assets/js/28.e3e44762.js"><link rel="prefetch" href="/assets/js/29.030748c8.js"><link rel="prefetch" href="/assets/js/3.f1545439.js"><link rel="prefetch" href="/assets/js/30.cbcd2ee6.js"><link rel="prefetch" href="/assets/js/31.ba3cfdfb.js"><link rel="prefetch" href="/assets/js/32.e9e1e0cf.js"><link rel="prefetch" href="/assets/js/33.fd526579.js"><link rel="prefetch" href="/assets/js/34.b1e209b4.js"><link rel="prefetch" href="/assets/js/35.6f000870.js"><link rel="prefetch" href="/assets/js/36.d2571b9b.js"><link rel="prefetch" href="/assets/js/37.5ad44da1.js"><link rel="prefetch" href="/assets/js/38.5ba29923.js"><link rel="prefetch" href="/assets/js/39.13206d05.js"><link rel="prefetch" href="/assets/js/4.ff3ef254.js"><link rel="prefetch" href="/assets/js/40.ae64b2ca.js"><link rel="prefetch" href="/assets/js/41.760bd57b.js"><link rel="prefetch" href="/assets/js/42.e1e6e6cd.js"><link rel="prefetch" href="/assets/js/43.5f57b158.js"><link rel="prefetch" href="/assets/js/44.9fc1e6b0.js"><link rel="prefetch" href="/assets/js/45.3dcb4045.js"><link rel="prefetch" href="/assets/js/46.21e93546.js"><link rel="prefetch" href="/assets/js/47.7a9ff473.js"><link rel="prefetch" href="/assets/js/48.5061542c.js"><link rel="prefetch" href="/assets/js/49.0a0e0a6f.js"><link rel="prefetch" href="/assets/js/5.497fe5d0.js"><link rel="prefetch" href="/assets/js/50.89aba470.js"><link rel="prefetch" href="/assets/js/51.2bd92f49.js"><link rel="prefetch" href="/assets/js/52.d295cc1f.js"><link rel="prefetch" href="/assets/js/53.096f76fa.js"><link rel="prefetch" href="/assets/js/54.3147a4e0.js"><link rel="prefetch" href="/assets/js/55.6bb4e7f0.js"><link rel="prefetch" href="/assets/js/56.16dee0b6.js"><link rel="prefetch" href="/assets/js/57.f93cd328.js"><link rel="prefetch" href="/assets/js/58.50f57048.js"><link rel="prefetch" href="/assets/js/59.1a16ef5c.js"><link rel="prefetch" href="/assets/js/6.f0091315.js"><link rel="prefetch" href="/assets/js/60.795cfcae.js"><link rel="prefetch" href="/assets/js/61.d4e732b0.js"><link rel="prefetch" href="/assets/js/62.4c7b814d.js"><link rel="prefetch" href="/assets/js/63.89ba9e36.js"><link rel="prefetch" href="/assets/js/64.8d66948b.js"><link rel="prefetch" href="/assets/js/65.83bd6b9d.js"><link rel="prefetch" href="/assets/js/66.602fb70b.js"><link rel="prefetch" href="/assets/js/67.a31514f3.js"><link rel="prefetch" href="/assets/js/68.593c781a.js"><link rel="prefetch" href="/assets/js/69.c1f09435.js"><link rel="prefetch" href="/assets/js/7.1dd9247c.js"><link rel="prefetch" href="/assets/js/70.9edb9ff3.js"><link rel="prefetch" href="/assets/js/71.cc5c7ea5.js"><link rel="prefetch" href="/assets/js/72.ae939cdf.js"><link rel="prefetch" href="/assets/js/73.9e1235f5.js"><link rel="prefetch" href="/assets/js/74.1266b5d3.js"><link rel="prefetch" href="/assets/js/75.d86c6f40.js"><link rel="prefetch" href="/assets/js/76.cc7cb2ca.js"><link rel="prefetch" href="/assets/js/77.74e95f9f.js"><link rel="prefetch" href="/assets/js/78.e723fd16.js"><link rel="prefetch" href="/assets/js/79.11dc624f.js"><link rel="prefetch" href="/assets/js/8.2bfaef80.js"><link rel="prefetch" href="/assets/js/80.11650d1e.js"><link rel="prefetch" href="/assets/js/81.301755d5.js"><link rel="prefetch" href="/assets/js/82.be046c58.js"><link rel="prefetch" href="/assets/js/83.03a29753.js"><link rel="prefetch" href="/assets/js/84.0413dec8.js"><link rel="prefetch" href="/assets/js/85.83aa213f.js"><link rel="prefetch" href="/assets/js/86.28c01ac0.js"><link rel="prefetch" href="/assets/js/87.134fff47.js"><link rel="prefetch" href="/assets/js/88.1c01293b.js"><link rel="prefetch" href="/assets/js/89.55b2be6e.js"><link rel="prefetch" href="/assets/js/9.b3227388.js"><link rel="prefetch" href="/assets/js/90.1417299e.js"><link rel="prefetch" href="/assets/js/91.a4cfd743.js"><link rel="prefetch" href="/assets/js/92.9f0e0287.js"><link rel="prefetch" href="/assets/js/93.5019de3e.js"><link rel="prefetch" href="/assets/js/94.d6cc5aef.js"><link rel="prefetch" href="/assets/js/95.f5a627a1.js"><link rel="prefetch" href="/assets/js/96.09fd44c8.js"><link rel="prefetch" href="/assets/js/97.fcb513e5.js"><link rel="prefetch" href="/assets/js/98.cc771f05.js"><link rel="prefetch" href="/assets/js/99.edffe955.js">
    <link rel="stylesheet" href="/assets/css/0.styles.e2ae7eca.css">
  </head>
  <body>
    <div id="app" data-server-rendered="true"><div class="theme-container"><header class="navbar"><div class="sidebar-button"><svg xmlns="http://www.w3.org/2000/svg" aria-hidden="true" role="img" viewBox="0 0 448 512" class="icon"><path fill="currentColor" d="M436 124H12c-6.627 0-12-5.373-12-12V80c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12zm0 160H12c-6.627 0-12-5.373-12-12v-32c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12zm0 160H12c-6.627 0-12-5.373-12-12v-32c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12z"></path></svg></div> <a href="/" class="home-link router-link-active"><img src="/head.jpg" alt="长沙忆" class="logo"> <span class="site-name can-hide">长沙忆</span></a> <div class="links"><div class="search-box"><input aria-label="Search" autocomplete="off" spellcheck="false" value=""> <!----></div> <nav class="nav-links can-hide"><div class="nav-item"><div class="dropdown-wrapper"><button type="button" aria-label="编程" class="dropdown-title"><span class="title">编程</span> <span class="arrow down"></span></button> <button type="button" aria-label="编程" class="mobile-dropdown-title"><span class="title">编程</span> <span class="arrow right"></span></button> <ul class="nav-dropdown" style="display:none;"><li class="dropdown-item"><!----> <a href="/8086/" class="nav-link">
  8086
</a></li><li class="dropdown-item"><!----> <a href="/c++/" class="nav-link">
  c++
</a></li><li class="dropdown-item"><!----> <a href="/git/" class="nav-link">
  git
</a></li><li class="dropdown-item"><!----> <a href="/go/" class="nav-link">
  go
</a></li><li class="dropdown-item"><!----> <a href="/linux/" class="nav-link">
  linux
</a></li><li class="dropdown-item"><!----> <a href="/lua/" class="nav-link">
  lua
</a></li><li class="dropdown-item"><!----> <a href="/mysql/" class="nav-link">
  mysql
</a></li><li class="dropdown-item"><!----> <a href="/nginx/" class="nav-link">
  nginx
</a></li><li class="dropdown-item"><!----> <a href="/php/" class="nav-link">
  php
</a></li><li class="dropdown-item"><!----> <a href="/python/" class="nav-link">
  python
</a></li><li class="dropdown-item"><!----> <a href="/redis/" class="nav-link">
  redis
</a></li><li class="dropdown-item"><!----> <a href="/regex/" class="nav-link">
  regex
</a></li><li class="dropdown-item"><!----> <a href="/shell/" class="nav-link">
  shell
</a></li><li class="dropdown-item"><!----> <a href="/vim/" class="nav-link">
  vim
</a></li><li class="dropdown-item"><!----> <a href="/vue/" class="nav-link">
  vue
</a></li></ul></div></div><div class="nav-item"><div class="dropdown-wrapper"><button type="button" aria-label="古中医" class="dropdown-title"><span class="title">古中医</span> <span class="arrow down"></span></button> <button type="button" aria-label="古中医" class="mobile-dropdown-title"><span class="title">古中医</span> <span class="arrow right"></span></button> <ul class="nav-dropdown" style="display:none;"><li class="dropdown-item"><!----> <a href="/guzhongyi/zhongyao/" class="nav-link">
  中药
</a></li><li class="dropdown-item"><!----> <a href="/guzhongyi/shanghanlun/shanhanlun.html" aria-current="page" class="nav-link router-link-exact-active router-link-active">
  伤寒论原文
</a></li><li class="dropdown-item"><!----> <a href="/guzhongyi/zuojiyun/" class="nav-link">
  伤寒论类方-左季云
</a></li></ul></div></div> <!----></nav></div></header> <div class="sidebar-mask"></div> <aside class="sidebar"><nav class="nav-links"><div class="nav-item"><div class="dropdown-wrapper"><button type="button" aria-label="编程" class="dropdown-title"><span class="title">编程</span> <span class="arrow down"></span></button> <button type="button" aria-label="编程" class="mobile-dropdown-title"><span class="title">编程</span> <span class="arrow right"></span></button> <ul class="nav-dropdown" style="display:none;"><li class="dropdown-item"><!----> <a href="/8086/" class="nav-link">
  8086
</a></li><li class="dropdown-item"><!----> <a href="/c++/" class="nav-link">
  c++
</a></li><li class="dropdown-item"><!----> <a href="/git/" class="nav-link">
  git
</a></li><li class="dropdown-item"><!----> <a href="/go/" class="nav-link">
  go
</a></li><li class="dropdown-item"><!----> <a href="/linux/" class="nav-link">
  linux
</a></li><li class="dropdown-item"><!----> <a href="/lua/" class="nav-link">
  lua
</a></li><li class="dropdown-item"><!----> <a href="/mysql/" class="nav-link">
  mysql
</a></li><li class="dropdown-item"><!----> <a href="/nginx/" class="nav-link">
  nginx
</a></li><li class="dropdown-item"><!----> <a href="/php/" class="nav-link">
  php
</a></li><li class="dropdown-item"><!----> <a href="/python/" class="nav-link">
  python
</a></li><li class="dropdown-item"><!----> <a href="/redis/" class="nav-link">
  redis
</a></li><li class="dropdown-item"><!----> <a href="/regex/" class="nav-link">
  regex
</a></li><li class="dropdown-item"><!----> <a href="/shell/" class="nav-link">
  shell
</a></li><li class="dropdown-item"><!----> <a href="/vim/" class="nav-link">
  vim
</a></li><li class="dropdown-item"><!----> <a href="/vue/" class="nav-link">
  vue
</a></li></ul></div></div><div class="nav-item"><div class="dropdown-wrapper"><button type="button" aria-label="古中医" class="dropdown-title"><span class="title">古中医</span> <span class="arrow down"></span></button> <button type="button" aria-label="古中医" class="mobile-dropdown-title"><span class="title">古中医</span> <span class="arrow right"></span></button> <ul class="nav-dropdown" style="display:none;"><li class="dropdown-item"><!----> <a href="/guzhongyi/zhongyao/" class="nav-link">
  中药
</a></li><li class="dropdown-item"><!----> <a href="/guzhongyi/shanghanlun/shanhanlun.html" aria-current="page" class="nav-link router-link-exact-active router-link-active">
  伤寒论原文
</a></li><li class="dropdown-item"><!----> <a href="/guzhongyi/zuojiyun/" class="nav-link">
  伤寒论类方-左季云
</a></li></ul></div></div> <!----></nav>  <ul class="sidebar-links"><li><a href="/guzhongyi/shanghanlun/shanhanlun.html" aria-current="page" class="active sidebar-link">伤寒论原文</a><ul class="sidebar-sub-headers"><li class="sidebar-sub-header"><a href="/guzhongyi/shanghanlun/shanhanlun.html#_1-辨太阳病脉证并治-上" class="sidebar-link">1 辨太阳病脉证并治（上）</a></li><li class="sidebar-sub-header"><a href="/guzhongyi/shanghanlun/shanhanlun.html#_3-辨太阳病脉证并治-下" class="sidebar-link">3 辨太阳病脉证并治（下）</a></li><li class="sidebar-sub-header"><a href="/guzhongyi/shanghanlun/shanhanlun.html#_4-辨阳明病脉证并治" class="sidebar-link">4 辨阳明病脉证并治</a></li><li class="sidebar-sub-header"><a href="/guzhongyi/shanghanlun/shanhanlun.html#_5-辨少阳病脉证并治" class="sidebar-link">5 辨少阳病脉证并治</a></li><li class="sidebar-sub-header"><a href="/guzhongyi/shanghanlun/shanhanlun.html#_6-辨太阴病脉证并治" class="sidebar-link">6 辨太阴病脉证并治</a></li><li class="sidebar-sub-header"><a href="/guzhongyi/shanghanlun/shanhanlun.html#_7-辨少阴病脉证并治" class="sidebar-link">7 辨少阴病脉证并治</a></li><li class="sidebar-sub-header"><a href="/guzhongyi/shanghanlun/shanhanlun.html#_8-辨厥阴病脉证并治" class="sidebar-link">8 辨厥阴病脉证并治</a></li><li class="sidebar-sub-header"><a href="/guzhongyi/shanghanlun/shanhanlun.html#_9-辨霍乱病脉证并治" class="sidebar-link">9 辨霍乱病脉证并治</a></li><li class="sidebar-sub-header"><a href="/guzhongyi/shanghanlun/shanhanlun.html#_10-辨阴阳易差后劳复病脉证并治" class="sidebar-link">10 辨阴阳易差后劳复病脉证并治</a></li></ul></li></ul> </aside> <main class="page"> <div class="theme-default-content content__default"><h1 id="伤寒论原文"><a href="#伤寒论原文" class="header-anchor">#</a> 伤寒论原文</h1> <h2 id="_1-辨太阳病脉证并治-上"><a href="#_1-辨太阳病脉证并治-上" class="header-anchor">#</a> 1 辨太阳病脉证并治（上）</h2> <p>1、太阳之为病，脉浮，头项强痛而恶寒。</p> <p>2、太阳病，发热汗出恶风，脉缓者，名为中风。</p> <p>3、太阳病，或已发热，或未发热，必恶寒，体痛，呕逆，脉阴阳俱紧者，名为伤寒。</p> <p>4、伤寒一日，太阳受之，脉若静者，为不传；颇欲吐，若躁烦脉数急者，为传也。</p> <p>5、伤寒二三日，阳明少阳证不见者，为不传也。</p> <p>6、太阳病，发热而渴，不恶寒者为温病。若发汗已，身灼热者，名风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲；若被火者，微发黄色，剧则如惊痫，时瘈疭；若火熏之，一逆尚引日，再逆促命期。</p> <p>7、病有发热恶寒者，发于阳也；无热恶寒者，发于阴也。发于阳，七日愈；发于阴，六日愈。以阳数七阴数六故也。</p> <p>8、太阳病，头痛至七日以上自愈者，以行其经尽故也。若欲作再经者，针足阳明，使经不传则愈。</p> <p>9、太阳病欲解时从巳至未上。</p> <p>10、风家，表解而不了了者，十二日愈。</p> <p>11、病人身大热，反欲得衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。</p> <p>12、太阳中风，阳浮而阴弱。阳浮者，热自发；阴弱者，汗自出。啬啬恶寒，淅淅恶风，翕翕发热，鼻鸣干呕者，桂枝汤主之。</p> <p>13、太阳病，头痛发热，汗出恶风，桂枝汤主之。</p> <p>14、太阳病，项背强兀兀，反汗出恶风者，桂枝加葛根汤主之。</p> <p>15、太阳病，下之后，其气上冲者，可与桂枝汤，方用前法；若不上冲者，不得与之。</p> <p>16、太阳病三日，已发汗，若吐、若下、若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。常须识此，勿令误也。</p> <p>17、若酒客病不可与桂枝汤，得之则呕，以酒客不喜甘故也。</p> <p>18、喘家作，桂枝汤加厚朴、杏子佳。</p> <p>19、凡服桂枝汤吐者，其后必吐脓血也。</p> <p>20、太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。</p> <p>21、太阳病，下之后，脉促，胸满者，桂枝去芍药汤主之。</p> <p>22、若微恶寒者，桂枝去芍药加附子汤主之。</p> <p>23、太阳病，得之八九日，如疟状，发热恶寒，热多寒少，其人不呕，圊便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗、更下、更吐也；面色反有热色者，未欲解也，以其不能得小汗出，身必痒，宜桂枝麻黄各半汤。</p> <p>24、太阳病，初服桂枝汤，反烦不解者，先刺风池、风府，却与桂枝汤则愈。</p> <p>25、服桂枝汤，大汗出，脉洪大者，与桂枝汤，如前法。若形似疟，一日再发者，汗出必解，宜桂枝二麻黄一汤。</p> <p>26、服桂枝汤，大汗出后，大烦渴不解，脉洪大者，白虎加人参汤主之。</p> <p>27、太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。</p> <p>28、服桂枝汤，或下之，仍头项强痛，翕翕发热，无汗，心下满微痛，小便不利者，桂枝去桂加茯苓白术汤主之。</p> <p>29、伤寒，脉浮，自汗出，小便数，心烦，微恶寒，脚挛急。反与桂枝欲攻其表，此误也。得之便厥，咽中干，烦躁吐逆者，作甘草干姜汤与之，以复其阳；若厥愈足温者，更作芍药甘草汤与之，其脚即伸；若胃气不和，谵语者，少与调胃承气汤；若重发汗，复加烧针者，四逆汤主之。</p> <p>30、问曰：证象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸。后如师言。何以知此？答曰：寸口脉浮而大，浮为风，大为虚，风则生微热，虚则两胫挛，病形象桂枝，因加附子参其间，增桂令汗出，附子温经，亡阳故也。厥逆，咽中干，烦躁，阳明内结，谵语烦乱，更饮甘草干姜汤。夜半阳气还，两足当热，胫尚微拘急，重与芍药甘草汤，尔乃胫伸。以承气汤微溏，则止其谵语，故知病可愈。</p> <h4 id="_2-辨太阳病脉证并治-中"><a href="#_2-辨太阳病脉证并治-中" class="header-anchor">#</a> 2 辨太阳病脉证并治（中）</h4> <p>31、太阳病，项背强几几，无汗恶风，葛根汤主之。</p> <p>32、太阳与阳明合病者，必自下利。葛根汤主之。</p> <p>33、太阳与阳明合病，不下利，但呕者，葛根加半夏汤主之。</p> <p>34、太阳病，桂枝证，医反下之，利遂不止。脉促者，表未解也，喘而汗出者，葛根黄芩黄连汤主之。</p> <p>35、太阳病，头痛发热，身疼腰痛，骨节疼痛，恶风无汗，而喘者，麻黄汤主之。</p> <p>36、太阳与阳明合病，喘而胸满者，不可下，宜麻黄汤。</p> <p>37、太阳病，十日已去，脉浮细而嗜卧者，外已解也。设胸满胁痛者，与小柴胡汤；脉但浮者，与麻黄汤。</p> <p>38、太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服之，服之则厥逆，筋惕肉瞤，此为逆也。</p> <p>39、伤寒，脉浮缓，身不疼，但重，乍有轻时，无少阴证者，大青龙汤发之。</p> <p>40、伤寒表不解，心下有水气，干呕，发热而咳，或渴，或利，或噎，或小便不利，少腹满，或喘者，小青龙汤主之。</p> <p>41、伤寒，心下有水气，咳而微喘，发热不渴。服汤已，渴者，此寒去欲解也，小青龙汤主之。</p> <p>42、太阳病，外证未解，脉浮弱者，当以汗解，宜桂枝汤。</p> <p>43、太阳病，下之微喘者，表未解故也，桂枝加厚朴杏子汤主之。</p> <p>44、太阳病，外证未解，不可下也，下之为逆。欲解外者宜桂枝汤。</p> <p>45、太阳病，先发汗，不解，而复下之，脉浮者不愈；浮为在外，而反下之，故令不愈。今脉浮，故在外，当须解外则愈，宜桂枝汤。</p> <p>46、太阳病，脉浮紧，无汗，发热，身疼痛，八九日不解，表证仍在，此当发其汗。服药已微除，其人发烦，目瞑，剧者必衄，衄乃解。所以然者，阳气重故也。麻黄汤主之。</p> <p>47、太阳病，脉浮紧，发热，身无汗，自衄者愈。</p> <p>48、二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈。何以知汗出不彻？以脉涩故知也。</p> <p>49、脉浮数者，法当汗出而愈，若下之，身重心悸者，不可发汗，当自汗出乃解。所以然者，尺中脉微，此里虚，须表里实，津液自和，便自汗出愈。</p> <p>50、脉浮紧者，法当身疼痛，宜以汗解之。假令尺中迟者，不可发汗。何以知然？以荣气不足，血少故也。</p> <p>51、脉浮者，病在表，可发汗，宜麻黄汤。</p> <p>52、脉浮而数者，可发汗，宜麻黄汤。</p> <p>53、病常自汗出者，此为荣气和。荣气和者，外不谐，以卫气不共荣气谐和故尔。以荣行脉中，卫行脉外，复发其汗，荣卫和则愈。宜桂枝汤。</p> <p>54、病人藏无他病，时发热自汗出而不愈者，此卫气不和也，先其时发汗则愈，宜桂枝汤。</p> <p>55、伤寒，脉浮紧，不发汗，因致衄者，麻黄汤主之。</p> <p>56、伤寒，不大便六七日，头痛有热者，与承气汤；其小便清者，知不在里，仍在表也，当须发汗；若头痛者，必衄，宜桂枝汤。</p> <p>57、伤寒发汗，已解。半日许复烦，脉浮数者，可更发汗，宜桂枝汤。</p> <p>58、凡病，若发汗，若吐，若下，若亡血，亡津液，阴阳自和者，必自愈。</p> <p>59、大下之后，复发汗，小便不利者，亡津液故也。勿治之，得小便利，必自愈。</p> <p>60、下之后，复发汗，必振寒，脉微细。所以然者，以内外俱虚故也。</p> <p>61、下之后，复发汗，昼日烦躁不得眠，夜而安静，不呕，不渴，无表证，脉沉微，身无大热者，干姜附子汤主之。</p> <p>62、发汗后，身疼痛，脉沉迟者，桂枝加芍药生姜各一两人参三两新加汤主之。</p> <p>63、发汗后，不可更行桂枝汤。汗出而喘。无大热者，可与麻黄杏仁甘草石膏汤。</p> <p>64、发汗过多，其人叉手自冒心，心下悸欲得按者，桂枝甘草汤主之。</p> <p>65、发汗后，其人脐下悸者，欲作奔豚，茯苓桂枝甘草大枣汤主之。</p> <p>66、发汗后，腹胀满者。厚朴生姜半夏甘草人参汤主之。</p> <p>67、伤寒，若吐，若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。</p> <p>68、发汗病不解，反恶寒者，虚故也，芍药甘草附子汤主之。</p> <p>69、发汗，若下之，病仍不解烦躁者，茯苓四逆汤主之。</p> <p>70、发汗后，恶寒者，虚故也；不恶寒，但热者，实也，当和胃气，与调胃承气汤。</p> <p>71、太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，五苓散主之。</p> <p>72、发汗已，脉浮数，烦渴者，五苓散主之。</p> <p>73、伤寒，汗出而渴者，五苓散主之。不渴者，茯苓甘草汤主之。</p> <p>74、中风发热，六七日不解而烦，有表里证，渴欲饮水，水入则吐者，名曰水逆，五苓散主之。</p> <p>75、未持脉时，病人手叉自冒心，师因教试令咳而不咳者，此必两耳聋无闻也，所以然者，以重发汗虚故如此。发汗后，饮水多，必喘；以水灌之，亦喘。</p> <p>76、发汗后，水药不得入口，为逆；若更发汗，必吐下不止。发汗吐下后。虚烦不得眠，若剧者，必反复颠倒，心中懊憹，栀子豉汤主之；若少气者，栀子甘草豉汤主之；若呕者，栀子生姜豉汤主之。</p> <p>77、发汗，若下之，而烦热，胸中窒者，栀子豉汤主之。</p> <p>78、伤寒五六日，大下之后，身热不去，心中结痛者，未欲解也，栀子豉汤主之。</p> <p>79、伤寒下后，心烦腹满，卧起不安者，栀子厚朴汤主之。</p> <p>80、伤寒，医以丸药大下之，身热不去，微烦者，栀子干姜汤主之。</p> <p>81、凡用栀子汤，病人旧微溏者，不可与服之。</p> <p>82、太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。</p> <p>83、咽喉干燥者，不可发汗。</p> <p>84、淋家，不可发汗，汗出必便血。</p> <p>85、疮家，虽身疼痛，不可发汗，发汗则痉。</p> <p>86、衄家不可发汗，汗出，必额上陷脉急紧，直视不能眴（眼皮跳动，肌肉掣动），不得眠。</p> <p>87、亡血家，不可发汗，发汗则寒栗而振。</p> <p>88、汗家重发汗，必恍惚心乱，小便已阴疼，与禹余粮丸。</p> <p>89、病人有寒，复发汗，胃中冷，必吐蛔。</p> <p>90、本发汗而复下之，此为逆也；若先发汗，治不为逆。本先下之而反汗之，为逆；若先下之，治不为逆。</p> <p>91、伤寒，医下之，续得下利清谷不止，身疼痛者，急当救里；后身疼痛，清便自调者，急当救表。救里，宜四逆汤；救表，宜桂枝汤。</p> <p>92、病发热头痛，脉反沉，若不差，身体疼痛，当救其里，四逆汤方。</p> <p>93、太阳病，先下而不愈，因复发汗，以此表里俱虚，其人因致冒，冒家汗出自愈。所以然者，汗出表和故也；里未和，然后复下之。</p> <p>94、太阳病未解，脉阴阳俱停，必先振栗汗出而解。但阳脉微者先汗出而解；但阴脉微者下之而解。若欲下之宜调胃承气汤。</p> <p>95、太阳病，发热汗出者，此为荣弱卫强，故使汗出，欲救邪风者宜桂枝汤。</p> <p>96、伤寒五六日，中风，往来寒热，胸胁苦满，嘿嘿不欲饮食心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴，身有微热，或咳者，小柴胡汤主之。</p> <p>97、血弱气尽，腠理开，邪气因入，与正气相搏，结于胁下。正邪分争，往来寒热，休作有时，嘿嘿不欲饮食，藏府相连，其痛必下，邪高痛下，故使呕也，小柴胡汤主之。服柴胡汤已，渴者属阳明，以法治之。</p> <p>98、得病六七日，脉迟浮弱，恶风寒，手足温，医二三下之，不能食，而胁下满痛，面目及身黄，颈项强，小便难者，与柴胡汤，后必下重。本渴饮水而呕者，柴胡汤不中与也，食谷者哕。</p> <p>99、伤寒四五日，身热恶风，颈项强，胁下满，手足温而渴者，小柴胡汤主之。</p> <p>100、伤寒，阳脉涩，阴脉弦，法当腹中急痛，先与小建中汤，不差者，小柴胡汤主之。</p> <p>101、伤寒中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。</p> <p>102、伤寒二三日，心中悸而烦者，小建中汤主之。</p> <p>103、太阳病，过经十余日，反二三下之，后四五日，柴胡证仍在者，先与小柴胡汤；呕不止，心下急，郁郁微烦者，为未解也，与大柴胡汤下之则愈。</p> <p>104、伤寒十三日，不解，胸胁满而呕，日晡所发潮热，已而微利，此本柴胡证，下之以不得利，今反利者，知医以丸药下之，此非其治也。潮热者，实也。先宜服小柴胡汤以解外，后以柴胡加芒硝汤主之。</p> <p>105、伤寒十三日，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥；今反和者，此为内实也。调胃承气汤主之。</p> <p>106、太阳病不解，热结膀胱，其人如狂，血自下，下者愈。其外不解者尚未可攻，当先解其外。外解已，但少腹急结者，乃可攻之，宜桃核承气汤。</p> <p>107、伤寒八九日，下之，胸满烦惊，小便不利，谵语，一身尽重不可转侧者，柴胡加龙骨牡蛎汤主之。</p> <p>108、伤寒腹满谵语，寸口脉浮而紧，此肝乘脾也，名曰纵，刺期门。</p> <p>109、伤寒发热，啬啬恶寒，大渴欲饮水，其腹必满，自汗出小便利，其病欲解，此肝乘肺也，名曰横，刺期门。</p> <p>110、太阳病二日，反躁，凡熨其背而大汗出，火热入胃，胃中水竭，躁烦，必发谵语；十余日，振栗，自下利者，此为欲解也。故其汗从腰以下不得汗，欲小便不得，反呕欲失溲，足下恶风，大便硬，小便当数而反不数及不多；大便已，头卓然而痛，其人足心必热，谷气下流故也。</p> <p>111、太阳病中风，以火劫发汗，邪风被火热，血气流溢，失其常度。两阳相熏灼，其身发黄，阳盛则欲衄，阴虚小便难，阴阳俱虚竭，身体则枯燥。但头汗出，剂颈而还，腹满微喘，口干咽烂，或不大便。久则谵语，甚者至哕，手足躁扰，捻衣摸床，小便利者，其人可治。</p> <p>112、伤寒脉浮，医以火迫劫之，亡阳，必惊狂，卧起不安者，桂枝去芍药加蜀漆牡蛎龙骨救逆汤主之。</p> <p>113、形作伤寒，其脉不弦紧而弱，弱者必渴，被火必谵语，弱者发热脉浮，解之当汗出愈。</p> <p>114、太阳病，以火熏之，不得汗，其人必躁。到经不解，必清血，名为火邪。</p> <p>115、脉浮热甚，而反灸之，此为实。实以虚治，因火而动，必咽燥吐血。</p> <p>116、微数之脉，慎不可灸。因火为邪，则为烦逆；追虚逐实，血散脉中，火气虽微，内攻有力，焦骨伤筋，血难复也。脉浮，宜以汗解，用火灸之，邪无从出，因火而盛，病从腰以下，必重而痹，名火逆也。欲自解者，必当先烦，烦乃有汗而解，何以知之？脉浮，故知汗出解。</p> <p>117、烧针令其汗，针处被寒，核起而赤者，必发奔豚，气从少腹上冲心者，灸其核上各一壮，与桂枝加桂汤，更加桂二两也。</p> <p>118、火逆下之，因烧针烦躁者，桂枝甘草龙骨牡蛎汤主之。</p> <p>119、太阳伤寒者，加温针，必惊也。</p> <p>120、太阳病，当恶寒发热，今自汗出，反不恶寒发热，关上脉细数者，以医吐之过也。一二日吐之者，腹中饥口不能食，三四日吐之者，不喜糜粥，欲食冷食，朝食暮吐，以医吐之所致也，此为小逆。</p> <p>121、太阳病吐之，但太阳病当恶寒，今反不恶寒，不欲近衣，此为吐之内烦也。</p> <p>122、病人脉数，数为热，当消谷引食，而反吐者，此以发汗，令阳气微，膈气虚，脉乃数也。数为客热。不能消谷，以胃中虚冷，故吐也。</p> <p>123、太阳病，过经十余日，心下温温欲吐，而胸中痛，大便反溏，腹微满，郁郁微烦，先此时自极吐下者，与调胃承气汤。若不尔者，不可与。但欲呕，胸中痛，微溏者，此非柴胡汤证，以呕，故知极吐下也。调胃承气汤。</p> <p>124、太阳病六七日，表证仍在，脉微而沉，反不结胸，其人发狂者，以热在下焦，少腹当硬满。小便自利者，下血乃愈。所以然者，以太阳随经，瘀热在里故也，抵当汤主之。</p> <p>125、太阳病,身黄,脉沉结，少腹硬,小便不利者，为无血也；小便自利,其人如狂者，血证谛也，抵当汤主之。</p> <p>126、伤寒有热，少腹满，应小便不利，今反利者，为有血也,当下之，不可余药，宜抵当丸。</p> <p>127、太阳病，小便利者，以饮水多，必心下悸；小便少者，必苦里急也。</p> <h2 id="_3-辨太阳病脉证并治-下"><a href="#_3-辨太阳病脉证并治-下" class="header-anchor">#</a> 3 辨太阳病脉证并治（下）</h2> <p>128、问曰：病有结胸，有藏结，其状何如？答曰：按之痛，寸脉浮关脉沉，名曰结胸也。</p> <p>129、何谓藏结？答曰：如结胸状，饮食如故，时时下利，寸脉浮，关脉小细沉紧，名曰藏结，舌上白胎滑者难治。</p> <p>130、藏结无阳证，不往来寒热，一云，寒而不热，其人反静，舌上胎滑者，不可攻也。</p> <p>131、病发于阳而反下之，热入因作结胸；病发于阴而反下之，一作汗出，因作痞也。所以成结胸者，以下之太早故也。结胸者，项亦强，如柔痉状，下之则和，宜大陷胸丸。</p> <p>132、结胸证，其脉浮大者，不可下，下之则死。</p> <p>133、结胸证悉具，烦躁者亦死。</p> <p>134、太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸但头汗出，余处无汗，剂颈而还，小便不利，身必发黄。</p> <p>135、伤寒六七日，结胸热实，脉沉而紧，心下痛，按之石鞕者，大陷胸汤主之。</p> <p>136、伤寒十余日，热结在里，复往来寒热者，与大柴胡汤；但结胸，无大热者，此为水结在胸胁也；但头微汗出者，大陷胸汤主之。</p> <p>137、太阳病，重发汗而复下之，不大便五六日，舌上燥而渴，日哺所小有潮热。从心下至少腹鞕满而痛不可近者，大陷胸汤主之。</p> <p>138、小结胸病，正在心下，按之则痛，脉浮滑者，小陷胸汤主之。</p> <p>139、太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。</p> <p>140、太阳病下之，其脉促，不结胸者，此为欲解也；脉浮者，必结胸，脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕，脉沉滑者，协热利；脉浮滑者，必下血。</p> <p>141、病在阳，应以汗解之，反以冷水潠之，若灌之，其热被劫，不得去，弥更益烦，肉上粟起，意欲饮水，反不渴者，服文蛤散；若不差者，与五苓散。寒实结胸，无热证者，与三物小陷胸汤。白散亦可服。</p> <p>142、太阳与少阳并病，头项强痛，或眩冒，时如结胸，心下痞硬者，当刺大椎第一间、肺俞、肝俞，慎不可发汗；发汗则谵语；脉弦，五日谵语不止，当刺期门</p> <p>143、妇人中风，发热恶寒，经水适来，得之七八日，热除而脉迟身凉，胸胁下满如结胸状，谵语者，此为热入血室也。当刺期门，随其实而取之。</p> <p>144、妇人中风七八日，续得寒热，发作有时，经水适断者，此为热入血室。其血必结，故使如疟状发作有时，小柴胡汤主之。</p> <p>145、妇人伤寒，发热，经水适来，昼日明了，暮则谵语如见鬼状者，此为热入血室。无犯胃气及上二焦，必自愈。</p> <p>146、伤寒六七日，发热，微恶寒，支节烦疼，微呕，心下支结，外证未去者，柴胡桂枝汤主之。</p> <p>147、伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。</p> <p>148、伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也。汗出，为阳微。假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也。可与小柴胡汤。设不了了者，得屎而解。</p> <p>149、伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡不中与之，宜半夏泻心汤。</p> <p>150、太阳少阳并病，而反下之，成结胸，心下硬，下利不止，水浆不下，其人心烦。</p> <p>151、脉浮而紧，而复下之，紧反入里则作痞。按之自濡，但气痞耳。</p> <p>152、太阳中风，下利呕逆，表解者，乃可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也。十枣汤主之。</p> <p>153、太阳病，医发汗，遂发热恶寒，因复下之，心下痞，表里俱虚。阴阳气并竭，无阳则阴独，复加烧针，因胸烦面色青黄。肤瞤者，难治；今色微黄手足温者易愈。</p> <p>154、心下痞，按之濡，其脉关上浮者，大黄黄连泻心汤主之。</p> <p>155、心下痞，而复恶寒汗出者，附子泻心汤主之。</p> <p>156、本以下之，故心下痞，与泻心汤；痞不解，其人渴而口燥，烦，小便不利者，五苓散主之。一方云，忍之一日乃愈。</p> <p>157、伤寒汗出，解之后，胃中不和，心下痞硬，干噫食臭，胁下有水气，腹中雷鸣，下利者，生姜泻心汤主之。</p> <p>158、伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。</p> <p>159、伤寒，服汤药，下利不止，心下痞硬。服泻心汤已，复以他药下之，利不止。医以理中与之，利益甚。理中者，理中焦，此利在下焦，赤石脂禹余粮汤主之。复不止者，当利其小便。</p> <p>160、伤寒吐下后，发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。</p> <p>161、伤寒发汗，若吐，若下，解后，心下痞硬，噫气不除者，旋覆代赭汤主之。</p> <p>162、下后，不可更行桂枝汤；若汗出而喘，无大热者，可与麻黄杏子甘草石膏汤。</p> <p>163、太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。</p> <p>164、伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞。解表宜桂枝汤；攻痞宜大黄黄连泻心汤。</p> <p>165、伤寒发热，汗出不解，心中痞硬，呕吐而下利者，大柴胡汤主之。</p> <p>166、病如桂枝证，头不痛，项不强，寸脉微浮，胸中痞硬，气上冲喉咽不得息者，此为胸有寒也。当吐之。宜瓜蒂散。</p> <p>167、病胁下素有痞，连在脐旁，痛引少腹人阴筋者，此名藏结，死。</p> <p>168、伤寒，若吐、若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。</p> <p>169、伤寒，无大热，口燥渴，心烦，背微恶寒者，白虎加人参汤主之。</p> <p>170、伤寒，脉浮，发热无汗，其表不解，不可与白虎汤；渴欲饮水无表证者，白虎加人参汤主之。</p> <p>171、太阳少阳并病，心下硬，颈项强而眩者，当刺大椎、肺俞、肝俞。慎勿下之。</p> <p>172、太阳与少阳合病，自下利者，与黄芩汤；若呕者，黄芩加半夏生姜汤主之。</p> <p>173、伤寒，胸中有热，胃中有邪气，腹中痛，欲呕吐者，黄连汤主之。</p> <p>174、伤寒八九日，风湿相抟，身体疼烦，不能自转侧，不呕不渴，脉浮虚而涩者，桂枝附子汤主之，若其人大便硬，一云脐下心下硬、小便自利者，去桂加白术汤主之。</p> <p>175、风湿相抟，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。</p> <p>176、伤寒，脉浮滑，此以表有热，里有寒，白虎汤主之。</p> <p>177、伤寒，脉结代，心动悸，炙甘草汤主之。</p> <p>178、脉按之来缓，时一止复来者，名曰结。又脉来动而中止，更来小数，中有还者反动，名曰结阴也。脉来动而中止，不能自还，因而复动者，名曰代阴也。得此脉者必难治。</p> <h2 id="_4-辨阳明病脉证并治"><a href="#_4-辨阳明病脉证并治" class="header-anchor">#</a> 4 辨阳明病脉证并治</h2> <p>179、问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也；正阳阳明者，胃家实是也；少阳阳明者，发汗利小便已，胃中燥烦实，大便难是也。</p> <p>180、阳明之为病，胃家实是也。</p> <p>181、问曰：何缘得阳明病？答曰：太阳病，若发汗，若下，若利小便，此亡津液，胃中干燥，因转属阳明，不更衣，内实，大便难者，此名阳明也。</p> <p>182、问曰：阳明病外证云何？答曰：身热，汗自出，不恶寒反恶热也。</p> <p>183、问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。</p> <p>184、问曰：恶寒何故自罢？答曰：阳明居中主土也，万物所归，无所复传，始虽恶寒，二日自止，此为阳明病也。</p> <p>185、本太阳，初得病时，发其汗，汗先出不彻，因转属阳明也。伤寒发热无汗，呕不能食，而反汗出濈濈然者，是转属阳明也。</p> <p>186、伤寒三日，阳明脉大。</p> <p>187、伤寒脉浮而缓，手足自温者，是为系在太阴。太阴者，身当发黄；若小便自利者，不能发黄。至七八日，大便硬者，为阳明病也。</p> <p>188、伤寒转系阳明者，其人濈然微汗出也。</p> <p>189、阳明中风，口苦咽干，腹满微喘，发热恶寒，脉浮而紧。若下之，则腹满，小便难也。</p> <p>190、阳明病，若能食，名中风；不能食；名中寒。</p> <p>191、阳明病，若中寒者，不能食，小便不利，手足濈然汗出，此欲作固瘕，必大便初硬后溏。所以然者，以胃中冷，水谷不别故也。</p> <p>192、阳明病，初欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜谷气，与汗共并，脉紧则愈。</p> <p>193、阳明病，欲解时，从申至戌上。</p> <p>194、阳明病，不能食，攻其热必哕。所以然者，胃中虚冷故也；以其人本虚，攻其热必哕。</p> <p>195、阳明病，脉迟，食难用饱，饱则微烦头眩，必小便难，此欲作谷瘅。虽下之，腹满如故，所以然者，脉迟故也。</p> <p>196、阳明病，法多汗，反无汗，其身如虫行皮中状者，此以久虚故也。</p> <p>197、阳明病，反无汗而小便利，二三日呕而咳，手足厥者，必苦头痛；若不咳，不呕，手足不厥者，头不痛。</p> <p>198、阳明病，但头眩，不恶寒，故能食而咳，其人咽必痛，若不咳者，咽不痛。</p> <p>199、阳明病无汗，小便不利，心中懊憹者，身必发黄。</p> <p>200、阳明病，被火，额上微汗出而小便不利者，必发黄。</p> <p>201、阳明病，脉浮而紧者，必潮热，发作有时；但浮者，必盗汗出。</p> <p>202、阳明病，口燥但欲漱水不欲咽者，此必衄。</p> <p>203、阳明病，本自汗出，医更重发汗，病已差，尚微烦不了了者，此必大便硬故也。以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出，今为小便数少，以津液当还入胃中，故知不久必大便也。</p> <p>204、伤寒呕多，虽有阳明证，不可攻之。</p> <p>205、阳明病，心下硬满者，不可攻之，攻之利遂不止者死，利止者愈。</p> <p>206、阳明病，面合色赤，不可攻之；必发热，色黄者，小便不利也。</p> <p>207、阳明病，不吐不下，心烦者，可与调胃承气汤。</p> <p>208、阳明病，脉迟虽汗出，不恶寒者，其身必重，短气，腹满而喘；有潮热者，此外欲解，可攻里也；手足濈然汗出者，此大便已硬也，大承气汤主之。若汗多，微发热恶寒者，外未解也，一法与桂枝汤、其热不潮，未可与承气汤；若腹大满不通者，可与小承气汤微和胃气，勿令至大泄下。</p> <p>209、阳明病，潮热，大便微硬者，可与大承气汤；不硬者，不可与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎也，乃可攻之；若不转矢气者，此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便复硬而少也，以小承气汤和之。不转矢气者，慎不可攻也。</p> <p>210、夫实则谵语，虚则郑声。郑声者，重语也。直视谵语，喘满者死，下利者亦死。</p> <p>211、发汗多，若重发汗者，亡其阳，谵语，脉短者死，脉自和者不死。</p> <p>212、伤寒，若吐若下后，不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死；微者，但发热谵语者，大承气汤主之。若一服利，则止后服。</p> <p>213、阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止者，更莫复服。</p> <p>214、阳明病，谵语，发潮热，脉滑而疾者，小承气汤主之。因与承气汤一升，腹中转气者，更服一升。若不转气者，勿更与之；明日又不大便，脉反微涩者，里虚也，为难治，不可更与承气汤也。</p> <p>215、阳明病，谵语，有潮热，反不能食者，胃中必有燥屎五六枚；若能食者，但硬耳，宜大承气汤下之。</p> <p>216、阳明病；下血谵语者，此为热入血室，但头汗出者，刺期门，随其实而泻之，濈然汗出则愈。</p> <p>217、汗出谵语者，以有燥屎在胃中，此为风也。须下者，过经乃可下之。下之若早，语言必乱，以表虚里实故也。下之愈，宜大承气汤。</p> <p>218、伤寒四五日，脉沉而喘满，沉为在里。而反发其汗，津液越出，大便为难。表虚里实，久则谵语。</p> <p>219、三阳合病，腹满身重，难于转侧，口不仁面垢，谵语遗尿。发汗则谵语；下之则额上生汗，手足逆冷。若自汗出者，白虎汤主之。</p> <p>220、三阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。</p> <p>221、阳明病，脉浮而紧咽燥口苦，腹满而喘，发热汗出，不恶寒，反恶热，身重。若发汗则躁，心愦愦反谵语；若加温针，必怵惕烦躁不得眠；若下之，则胃中空虚，客气动膈，心中懊憹。舌上胎者。栀子豉汤主之。</p> <p>222、若渴欲饮，水口干舌燥者，白虎加人参汤主之。</p> <p>223、若脉浮，发热，渴欲饮水，小便不利者，猪苓汤主之。</p> <p>224、阳明病，汗出多而渴者，不可与猪苓汤。以汗多胃中燥，猪苓汤复利其小便故也。</p> <p>225、脉浮而迟，表热里寒，下利清谷者，四逆汤主之。</p> <p>226、若胃中虚冷，不能食者，饮水则哕。</p> <p>227、脉浮发热，口干鼻燥，能食者则衄。</p> <p>228、阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。</p> <p>229、阳明病，发潮热，大便溏，小便自可，胸胁满不去者，与小柴胡汤。</p> <p>230、阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解。</p> <p>231、阳明中风，脉弦浮大，而短气，腹都满，胁下及心痛，久按之气不通，鼻干；不得汗，嗜卧，一身及目悉黄，小便难，有潮热，时时哕，耳前后肿。刺之小差，外不解。病过十日，脉续浮者，与小柴胡汤。</p> <p>232、脉但浮，无余证者，与麻黄汤；若不尿，腹满加哕者，不治。</p> <p>233、阳明病，自汗出，若发汗，小便自利者，此为津液内竭，虽硬不可攻下之，当须自欲大便，宜蜜煎导而通之。若土瓜根及大猪胆汁，皆可为导。</p> <p>234、阳明病，脉迟，汗出多，微恶寒者，表未解也，可发汗，宜桂枝汤。</p> <p>235、阳明病，脉浮，无汗而喘者，发汗则愈，宜麻黄汤。</p> <p>236、阳明病，发热汗出者，此为热越，不能发黄也；但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。</p> <p>237、阳明证，其人喜忘者，必有蓄血。所以然者，本有久瘀血，故令喜忘；屎虽硬，大便反易，其色必黑者，宜抵当汤下之。</p> <p>238、阳明病，下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。</p> <p>239、病人不大便五六日，绕脐痛，烦躁，发作有时者，此有燥屎，故使不大便也。</p> <p>240、病人烦热，汗出则解；又如疟状，日晡所发热者，属阳明也。脉实者，宜下之；脉浮虚者，宜发汗。下之与大承气汤，发汗宜桂枝汤。</p> <p>241、大下后，六七日不大便，烦不解，腹满痛者，此有燥屎也。所以然者，本有宿食故也。宜大承气汤。</p> <p>242、病人小便不利，大便乍难乍易，时有微热，喘冒一作息，不能卧者，有燥屎也。宜大承气汤。</p> <p>243、食谷欲呕，属阳明也，吴茱萸汤主之。得汤反剧者，属上焦也。</p> <p>244、太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之，渴者，宜五苓散。</p> <p>245、脉阳微而汗出少者，为自和也；汗出多者，为太过；阳脉实，因发其汗，出多者，亦为太过。太过者，为阳绝于里，亡津液，大便因硬也。</p> <p>246、脉浮而芤，浮为阳，芤为阴；浮芤相抟，胃气生热，其阳则绝。</p> <p>247、趺阳脉浮而涩，浮则胃气强，涩则小便数。浮涩相抟，大便则硬，其脾为约。麻子仁丸主之。</p> <p>248、太阳病三日，发汗不解，蒸蒸发热者，属胃也。调胃承气汤主之。</p> <p>249、伤寒吐后，腹胀满者，与调胃承气汤。</p> <p>250、太阳病，若吐，若下，若发汗后，微烦，小便数大便因硬者，与小承气汤和之愈。</p> <p>251、得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与微和之，令小安；至六日，与承气汤一升。若不大便六七日，小便少者，虽不受食，但初头硬，后必溏，未定成硬，攻之必溏。须小便利，屎定硬，乃可攻之。宜大承气汤。</p> <p>252、伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。</p> <p>253、阳明病，发热汗多者，急下之，宜大承气汤。</p> <p>254、发汗不解，腹满痛者，急下之，宜大承气汤。</p> <p>255、腹满不减，减不足言，当下之，宜大承气汤。</p> <p>256、阳明少阳合病，必下利。其脉不负者，为顺也。负者，失也，互相克贼，名为负也。脉滑而数者，有宿食也，当下之，宜大承气汤。</p> <p>257、病人无表里证，发热七八日，虽脉浮数者，可下之。假令已下，脉数不解，合热则消谷喜饥，至六七日不大便者，有瘀血，宜抵当汤。</p> <p>258、若脉数不解，而下不止，必协热便脓血也。</p> <p>259、伤寒发汗已，身目为黄。所以然者，以寒湿一作温、在里不解故也。以为不可下也，于寒湿中求之。</p> <p>260、伤寒七八日，身黄如橘子色，小便不利，腹微满者，茵陈蒿汤主之。</p> <p>261、伤寒身黄发热，栀子檗皮汤主之。</p> <p>262、伤寒瘀热在里，身必黄，麻黄连轺赤小豆汤主之。</p> <h2 id="_5-辨少阳病脉证并治"><a href="#_5-辨少阳病脉证并治" class="header-anchor">#</a> 5 辨少阳病脉证并治</h2> <p>263、少阳之为病，口苦，咽干，目眩也。</p> <p>264、少阳中风，两耳无所闻，目赤，胸中满而烦者，不可吐下，吐下则悸而惊。</p> <p>265、伤寒，脉弦细，头痛发热者，属少阳。少阳不可发汗，发汗则谵语。此属胃，胃和则愈；胃不和，烦而悸。</p> <p>266、本太阳病不解，转入少阳者，胁下硬满，干呕不能食，往来寒热；尚未吐下，脉沉紧者，与小柴胡汤。</p> <p>267、若已吐、下、发汗、温针，谵语，柴胡汤证罢，此为坏病。知犯何逆，以法治之。</p> <p>268、三阳合病，脉浮大，上关上，但欲眠睡，目合则汗。</p> <p>269、伤寒六七日，无大热，其人躁烦者，此为阳去入阴故也。</p> <p>270、伤寒三日，三阳为尽，三阴当受邪，其人反能食而不呕，此为三阴不受邪也。</p> <p>271、伤寒三日，少阳脉小者，欲已也。</p> <p>272、少阳病，欲解时，从寅至辰上。</p> <h2 id="_6-辨太阴病脉证并治"><a href="#_6-辨太阴病脉证并治" class="header-anchor">#</a> 6 辨太阴病脉证并治</h2> <p>273、太阴之为病，腹满而吐，食不下，自利益甚，时腹自痛。若下之，必胸下结硬。</p> <p>274、太阴中风，四肢烦疼，阳微阴涩而长者，为欲愈。</p> <p>275、太阴病，欲解时，从亥至丑上。</p> <p>276、太阴病脉浮者，可发汗，宜桂枝汤。</p> <p>277、自利不渴者属太阴，以其藏有寒故也。当温之，宜服四逆辈。</p> <p>278、伤寒脉浮而缓，手足自温者，系在太阴。太阴当发身黄；若小便自利者，不能发黄。至七八日，虽暴烦下利，日十余行，必自止，以脾家实，腐秽当去故也。</p> <p>279、本太阳病，医反下之，因尔腹满时痛者，属太阴也，桂枝加芍药汤主之；大实痛者，桂枝加大黄汤主之。</p> <p>280、太阴为病，脉弱，其人续自便利，设当行大黄、芍药者，宜减之。以其人胃气弱，易动故也。</p> <h2 id="_7-辨少阴病脉证并治"><a href="#_7-辨少阴病脉证并治" class="header-anchor">#</a> 7 辨少阴病脉证并治</h2> <p>281、少阴之为病，脉微细，但欲寐也。</p> <p>282、少阴病，欲吐不吐，心烦，但欲寐，五六日自利而渴者，属少阴也，虚故引水自救；若小便色白者，少阴病形悉具，小便白者，以下焦虚有寒不能制水，故令色白也。</p> <p>283、病人脉阴阳俱紧，反汗出者，亡阳也，此属少阴，法当咽痛而复吐利。</p> <p>284、少阴病，咳而下利，谵语者，被火气劫故也；小便必难，以强责少阴汗也。</p> <p>285、少阴病脉细沉数，病为在里，不可发汗。</p> <p>286、少阴病，脉微，不可发汗，亡阳故也，阳已虚，尺脉弱涩者，复不可下之。</p> <p>287、少阴病，脉紧，至七八日，自下利，脉暴微，手足反温，脉紧反去者，为欲解也，虽烦，下利必自愈。</p> <p>288、少阴病，下利，若利自止，恶寒而踡卧，手足温者，可治。</p> <p>289、少阴病，恶寒而踡，时自烦，欲去衣被者，可治。</p> <p>290、少阴中风，脉阳微阴浮者，为欲愈。</p> <p>291、少阴病，欲解时，从子至寅上。</p> <p>292、少阴病，吐利，手足不逆冷，反发热者，不死。脉不至者，至一少足，灸少阴七壮。</p> <p>293、少阴病八九日，一身手足尽热者，以热在膀胱，必便血也。</p> <p>294、少阴病，但厥无汗，而强发之，必动其血。未知从何道出，或从口鼻，或从目出者，是名下厥上竭，为难治。</p> <p>295、少阴病，恶寒身踡而利，手足逆冷者，不治。</p> <p>296、少阴病，吐利、躁烦、四逆者，死。</p> <p>297、少阴病，下利止而头眩，时时自冒者，死。</p> <p>298、少阴病，四逆、恶寒而身踡，脉不至，不烦而躁者死。</p> <p>299、少阴病，六七日，息高者死。</p> <p>300、少阴病，脉微细沉，但欲卧，汗出不烦，自欲吐。至五六日，自利，复烦躁不得卧寐者死。</p> <p>301、少阴病，始得之，反发热脉沉者，麻黄细辛附子汤主之。</p> <p>302、少阴病，得之二三日，麻黄附子甘草汤微发汗。以二三日无证，故微发汗也。</p> <p>303、少阴病，得之二三日以上，心中烦，不得卧，黄连阿胶汤主之。</p> <p>304、少阴病，得之一二日，口中和，其背恶寒者，当灸之，附子汤主之。</p> <p>305、少阴病，身体痛，手足寒，骨节痛，脉沉者，附子汤主之。</p> <p>306、少阴病，下利，便脓血者，桃花汤主之。</p> <p>307、少阴病，二三日至四五日，腹痛，小便不利，下利不止，便脓血者，桃花汤主之。</p> <p>308、少阴病，下利，便脓血者，可刺。</p> <p>309、少阴病，吐利，手足逆冷，烦躁欲死者，吴茱萸汤主之。</p> <p>310、少阴病，下利，咽痛，胸满，心烦，猪肤汤主之，方九。</p> <p>311、少阴病二三日，咽痛者，可与甘草汤；不差者，与桔梗汤。</p> <p>312、少阴病，咽中伤，生疮，不能语言，声不出者，苦酒（即米醋）汤主之。</p> <p>313、少阴病，咽中痛，半夏散及汤主之。</p> <p>314、少阴病，下利，白通汤主之。</p> <p>315、少阴病，下利，脉微者，与白通汤；利不止，厥逆无脉，干呕烦者，白通加猪胆汁汤主之。服汤，脉暴出者死，微续者生。</p> <p>316、少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。</p> <p>317、少阴病，下利清谷，里寒外热，手足厥逆，脉微欲绝，身反不恶寒，其人面色赤；或腹痛，或干呕，或咽痛，或利止脉不出者。通脉四逆汤主之。</p> <p>318、少阴病，四逆，其人或咳，或悸，或小便不利，或腹中痛，或泄利下重者，四逆散主之。</p> <p>319、少阴病，下利六七日，咳而呕渴，心烦不得眠者，猪苓汤主之。</p> <p>320、少阴病，得之二三日，口燥咽干者，急下之，宜大承气汤。</p> <p>321、少阴病，自利清水，色纯青，心下必痛，口干燥者，急下之，宜大承气汤。</p> <p>322、少阴病，六七日，腹胀不大便者，急下之，宜大承气汤。</p> <p>323、少阴病，脉沉者，急温之，宜四逆汤。</p> <p>324、少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之；若膈上有寒饮，干呕者，不可吐也。当温之，宜四逆汤。</p> <p>325、少阴病，下利，脉微涩，呕而汗出，必数更衣，反少者，当温其上，灸之。</p> <h2 id="_8-辨厥阴病脉证并治"><a href="#_8-辨厥阴病脉证并治" class="header-anchor">#</a> 8 辨厥阴病脉证并治</h2> <p>326、厥阴之为病，消渴，气上撞心，心中疼热，饥而不欲食，食则吐蚘。下之，利不止。</p> <p>327、厥阴中风，脉微浮为欲愈，不浮为未愈。</p> <p>328、厥阴病，欲解时，从丑至卯上。</p> <p>329、厥阴病，渴欲饮水者，少少与之愈。</p> <p>330、诸四逆厥者，不可下之，虚家亦然。</p> <p>331、伤寒先厥，后发热而利者，必自止，见厥复利。</p> <p>332、伤寒始发热六日，厥反九日而利。凡厥利者，当不能食。今反能食者，恐为除中。食以索饼，不发热者，知胃气尚在，必愈。恐暴热来出而复去也，后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应。故期之旦日夜半愈。后三日脉之而脉数，其热不罢者，此为热气有余，必发痈脓也。</p> <p>333、伤寒脉迟六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食，今反能食，此名除中，必死。</p> <p>334、伤寒先厥后发热，下利必自止，而反汗出，咽中痛者，其喉为痹。发热无汗，而利必自止；若不止，必便脓血，便脓血者，其喉不痹。</p> <p>335、伤寒一二日至四五日，厥者必发热，前热者后必厥，厥深者热亦深，厥微者热亦微。厥应下之，而反发汗者，必口伤烂赤。</p> <p>336、伤寒病，厥五日，热亦五日。设六日，当复厥。不厥者自愈。厥终不过五日，以热五日，故知自愈。</p> <p>337、凡厥者，阴阳气不相顺接，便为厥。厥者，手足逆冷者是也。</p> <p>338、伤寒，脉微而厥，至七八日肤冷，其人躁无暂安时者，此为脏厥，非蚘厥也。蛔厥者，其人当吐蚘。今病者静，而复时烦者，此为脏寒。蚘上入其膈，故烦，须臾复止，得食而呕又烦者，蚘闻食臭出。其人常自吐蚘。蚘厥者，乌梅丸主之。又主久利。</p> <p>339、伤寒热少微厥，指（一作稍）头寒，嘿嘿不欲食，烦躁。数日，小便利色白者，此热除也，欲得食，其病为愈；若厥而呕，胸胁烦满者，其后必便血。</p> <p>340、病者手足厥冷，言我不结胸，小腹满，按之痛者，此冷结在膀胱关元也。</p> <p>341、伤寒发热四日，厥反三日，腹热四日，厥少热多者，其病当愈；四日至七日，热不除者，必便脓血。</p> <p>342、伤寒厥四日，热反三日，复厥五日，其病为进。寒多热少，阳气退，故为进也。</p> <p>343、伤寒六七日，脉微，手足厥冷，烦躁，灸厥阴，厥不还者，死。</p> <p>344、伤寒发热，下利厥逆，躁不得卧者，死。</p> <p>345、伤寒发热，下利至甚，厥不止者，死。</p> <p>346、伤寒六七日不利，便发热而利，其人汗出不止者，死，有阴无阳故也。</p> <p>347、伤寒五六日，不结胸，腹濡，脉虚复厥者，不可下。此亡血，下之，死。</p> <p>348、发热而厥，七日下利者，为难治。</p> <p>349、伤寒，脉促，手足厥逆，可灸之。</p> <p>350、伤寒，脉滑而厥者，里有热，白虎汤主之。</p> <p>351、手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤。</p> <p>352、若其人内有久寒者，宜当归四逆加吴茱萸生姜汤。</p> <p>353、大汗出，热不去，内拘急，四肢疼，又下利厥逆而恶寒者，四逆汤主之。</p> <p>354、大汗，若大下利而厥冷者，四逆汤主之。</p> <p>355、病人手足厥冷，脉乍紧者，邪结在胸中；心下满而烦，饥不能食者，病在胸中；当须吐之，宜瓜蒂散。</p> <p>356、伤寒厥而心下悸，宜先治水，当服茯苓甘草汤，却治其厥。不尔，水渍入胃，必作利也。</p> <p>357、伤寒六七日，大下后，寸脉沉而迟，手足厥逆，下部脉不至，喉咽不利，唾脓血，泄利不止者，为难治。麻黄升麻汤主之。</p> <p>358、伤寒四五日，腹中痛，若转气下趣少腹者，此欲自利也。</p> <p>359、伤寒，本自寒下，医复吐下之，寒格，更逆吐下，若食入口即吐，干姜黄芩黄连人参汤主之。</p> <p>360、下利，有微热而渴，脉弱者，今自愈。</p> <p>361、下利，脉数，有微热汗出，今自愈；设复紧，为未解。</p> <p>362、下利，手足厥冷，无脉者，灸之。不温，若脉不还，反微喘者，死；少阴负趺阳者为顺也。</p> <p>363、下利，寸脉反浮数，尺中自涩者，必清脓血。</p> <p>364、下利清谷，不可攻表，汗出必胀满。</p> <p>365、下利，脉沉弦者，下重也；脉大者，为未止；脉微弱数者，为欲自止，虽发热，不死。</p> <p>366、下利，脉沉而迟，其人面少赤，身有微热，下利清谷者，必郁冒汗出而解，病人必微厥。所以然者，其面戴阳，下虚故也。</p> <p>367、下利，脉数而渴者，今自愈。设不差，必清脓血，以有热故也。</p> <p>368、下利后脉绝，手足厥冷，晬时（一昼夜）脉还，手足温者生，脉不还者死。</p> <p>369、伤寒下利，日十余行，脉反实者，死。</p> <p>370、下利清谷，里寒外热，汗出而厥者，通脉四逆汤主之。</p> <p>371、热利，下重者，白头翁汤主之。</p> <p>372、下利腹胀满，身体疼痛者，先温其里，乃攻其表。温里，宜四逆汤；攻表，宜桂枝汤。</p> <p>373、下利，欲饮水者，以有热故也，白头翁汤主之。</p> <p>374、下利，谵语者有燥屎也，宜小承气汤。</p> <p>375、下利后更烦，按之心下濡者，为虚烦也，宜栀子豉汤。</p> <p>376、呕家，有痈脓者，不可治呕，脓尽自愈。</p> <p>377、呕而脉弱，小便复利，身有微热见厥者难治。四逆汤主之。</p> <p>378、干呕，吐涎沫，头痛者，吴茱萸汤主之。</p> <p>379、呕而发热者，小柴胡汤主之。</p> <p>380、伤寒，大吐大下之，极虚，复极汗者，其人外气怫郁，复与之水，以发其汗，因得哕。所以然者，胃中寒冷故也。</p> <p>381、伤寒，哕而腹满，视其前后，知何部不利，利之则愈。</p> <h2 id="_9-辨霍乱病脉证并治"><a href="#_9-辨霍乱病脉证并治" class="header-anchor">#</a> 9 辨霍乱病脉证并治</h2> <p>382、问曰，病有霍乱者何？答曰：呕吐而利，此名霍乱。</p> <p>383、问曰：病发热，头痛，身疼，恶寒，吐利者，此属何病？答曰。此名霍乱。霍乱自吐下，又利止，复更发热也。</p> <p>384、伤寒其脉微涩者，本是霍乱，今是伤寒，却四五日，至阴经上，转入阴必利，本呕下利者，不可治也。欲似大便，而反失气，仍不利者，此属阳明也，便必硬，十三日愈。所以然者，经尽故也。下利后，当便硬，硬则能食者愈。今反不能食，到后经中，颇能食，复过一经能食，过之一日当愈，不愈者，不属阳明也。</p> <p>385、恶寒脉微而复利，利止亡血也，四逆加人参汤主之。</p> <p>386、霍乱，头痛发热，身疼痛，热多欲饮水者，五苓散主之，寒多不用水者，理中丸主之。</p> <p>387、吐利止而身痛不休者，当消息和解其外，宜桂枝汤小和之。</p> <p>388、吐利汗出，发热恶寒，四肢拘急，手足厥冷者，四逆汤主之。</p> <p>389、既吐且利，小便复利而大汗出，下利清谷，内寒外热，脉微欲绝者，四逆汤主之。</p> <p>390、吐已，下断，汗出而厥，四肢拘急不解，脉微欲绝者，通脉四逆加猪胆汤主之。</p> <p>391、吐利发汗，脉平，小烦者，以新虚不胜谷气故也。</p> <h2 id="_10-辨阴阳易差后劳复病脉证并治"><a href="#_10-辨阴阳易差后劳复病脉证并治" class="header-anchor">#</a> 10 辨阴阳易差后劳复病脉证并治</h2> <p>392、伤寒阴阳易（指伤寒初愈，因房事传染给对方的疾病）之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裈散主之。</p> <p>393、大病差后劳复者，枳实栀子豉汤主之。</p> <p>394、伤寒差以后，更发热，小柴胡汤主之。脉浮者，以汗解之；脉沉实（一作紧）者，以下解之。</p> <p>395、大病差后，从腰以下有水气者，牡蛎泽泻散主之。</p> <p>396、大病差后，喜唾，久不了了，胸上有寒，当以丸药温之，宜理中丸。</p> <p>397、伤寒解后，虚羸少气，气逆欲吐，竹叶石膏汤主之。</p> <p>398、病人脉已解，而日暮微烦，以病新差，人强与谷，脾胃气尚弱，不能消谷，故令微烦。损谷则愈。</p></div> <footer class="page-edit"><!----> <!----></footer> <!----> </main></div><div class="global-ui"></div></div>
    <script src="/assets/js/app.09341ca8.js" defer></script><script src="/assets/js/2.c79bcad0.js" defer></script><script src="/assets/js/25.d1b98873.js" defer></script>
  </body>
</html>
